\subsubsection{Åkeribandet 69 MHz öppet för PMR}

Sedan några år tillbaka finns nu ett nytt band som kan användas för privat
landmobil radio (PMR). Bandet kallas allmänt för 69\,MHz-bandet och har blivit
mycket populärt på sina ställen.

Anledningen är bland annat en stor tillgång på FM-radio för bandet från gamla
åkeriradio som säljs för billiga pengar på diverse begagnatsajter och som
därmed gör det enkelt att komma igång.

Antennstorlekarna är moderata och det är ett ypperligt band för mobilradio där
våglängden är ungefär den dubbla mot 2-metersbandet och fungerar bra i många
sammanhang.

Nackdelen som den delar med 27\,MHz är att många antenner för fordon är
förkortade vilket minskar verkningsgraden på dessa en del men trots detta
fungerar det bra. Antennerna är dock betydligt mindre skrymmande än de för
27\,MHz.

På bandet kör man FM uteslutande och det rekommenderas att man skaffar en
radio med signalstyrkemätare då man på FM inte kan höra lika väl om man är
störd, däremot syns det ju på S-metern om man har störningar. Bandet lider
något av störningar i urbana miljöer men på landsbygden brukar det vara tyst
och fint.

Användningen av bandet regleras i PTS föreskrift Undantag från Tillståndsplikt
och innebär att man får använda max 25\,W ERP (dvs för en dipolantenn), max
10\% sändningscykel (dvs 6 min/timme), en kanalbredd om 25\,kHz och det finns
8 stycken kanaler upplåtna för landmobil radio. I strikt mening är inte
kommunikation bas-bas egentligen tillåten eftersom det är landmobil trafik som
avses i PTS bestämmelser. Kanal 1 får enbart användas för mobil-mobil trafik
inom Västra Götaland och Hallands län.

\begin{table}[h]
  \centering
\begin{tabular}{rrl}
  Kanal & Frekvens & Noteringar                         \\ \hline
  1     & 69,0125  & End. mobil i V. Götaland o Halland \\
  2     & 69,0375  &                                    \\
  3     & 69,0625  &                                    \\
  4     & 69,0875  &                                    \\
  5     & 69,1125  &                                    \\
  6     & 69,1375  &                                    \\
  7     & 69,1625  &                                    \\
  8     & 69,1875  & Anv. som anropskanal               \\
\end{tabular}
\caption{Frekvenser 69 MHz}
\end{table}

